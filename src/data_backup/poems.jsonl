{"author": "道生", "type": "文章", "content": "戊戌岁末，时在小雪，微聊兴起，相约香草居。彼时，天寒地冻，叶落人稀，然未减造访之兴，遂与千野踏月而往。到得佳处，主人欢情相待，临席布盏，围炉煮茶，梅树启酒，邀月对酌。\n\n少顷，汉生、十五兄不约而同，访戴而来。故欣然入座，把酒言欢，纵古今中外之界，叙文史哲艺之事，言诗书画乐之欢，畅喜乐旷达之情。\n\n彼时，轩窗如画，清幽疏逸，溶溶淡光，透窗入户。室外风吹竹摇，室内疏影婆娑，其景其境，盖东坡“庭下如积水空明，水中藻荇交横，盖竹柏影也”之境焉。\n\n主人永生君，善书画箫文，兴起取箫而奏，“其声呜呜然，如怨如慕，如泣如诉，余音袅袅，不绝如缕。舞幽壑之潜蛟，泣孤舟之嫠妇”，众皆如虚若幻，似苏子泛赤壁，神思难返。\n\n俄而，炭火哔啵作声，铜炉袅袅生烟。永生君邀酒趁兴，临时起意，就炉炙肉。未几，椒香油冒，滋滋有声，君抓肉入喉，佐酒下肚，神色洒然，真性情高士也，不亦快哉。\n\n继而，香草君抚琴而歌，或闻歌曰：“旧时月色。算几番照我，梅边吹笛。唤起玉人，不管清寒与攀摘。何逊而今渐老，都忘却、春风词笔。但怪得、竹外疏花，香冷入瑶席”，林木余声，游响停云，曲终绕梁，一时不知今夕何夕。\n\n众欢尽兴，余喟叹：“年寿有时而尽，荣乐止乎其身，二者必至之常期，未若文章之无穷”，主人笑曰：“诗，可以兴，可以观，可以群，可以怨”，提议效红楼海棠之事，“宴集诗人於风庭月榭，醉飞吟盏於帘杏溪桃”，因缘就炉结社，即名曰“围炉诗社”，众皆称善。因列叙时人，录其诗章，以为围炉诗社草创之事记云。", "date": "2021-01-23T01:00", "id": 1, "title": "围炉诗社｜缘起"}
{"author": "道生", "title": "围炉诗社序", "content": "永生／文\n\n诗者，所以言志也。盖其发乎于衷情，托声于吟咏，览万物之大美，借坟典而颐情。此情贯之于古往，继之以今来。诗经三百，颂民风之朴茂；离骚九歌，遗独醒于巫阳。凤台别后，可解太白之悲郁；汴梁题罢，以申后主之忧伤。故诗词以体自然之窈眇，至人性之幽微。乃致心游万仞之上，情藉俯仰之间。导之弥广，钻之愈深，成之肺腑，挫诸豪芒。于诗之义，子曰:思无邪。无邪者，诚也。且不论宗庙社稷之功用，惟先诚其心也，心足诚，何事不成焉，何况诗哉。嗟夫！或云文章为经邦之伟业，不朽之盛事者，而扬子云谓诗赋为雕虫之小道，吾复观之，不尽然也。微可觇著，小能知大，道以明艺，艺能载道。风天下以正人伦，寄山水而遣怀抱。况夫谐音声于平仄，绘情境于言辞，直非难事。而今之人，鲜有为者，纵有为者，亦少交流，相与切磋而进益，实为憾事也。所以邀友结社，因偶然与友于香草居围炉而聚，把盏论诗，故名之曰「围炉诗社」。\n\n彼时也，正寒冬梅月，三五人弄箫对酒，倚窗听琴，诗意盎然。吾虽不才，少好诗词，敢邀诸贤，共结同好，拟竹林之过往，盟白鸥之将来。孰谓凡尘俗世，难寻风雅；不教兰亭之会，让与陋室耶？若蒙造雪而来，敢请扫花以待。爰作序云。\n\n庚子梅月 永生于香草居", "date": "2021-01-23T02:00", "id": 2, "type": "文章"}
{"author": "道生", "title": "一剪梅｜小雪夜围炉", "content": "永生按《龙榆生词谱》、《词林正韵》填写\n\n暮卷寒云雪影遥。黄叶萧萧，清夜寥寥。宝鸭香散酒未消，一碟樱桃，两管芭蕉。\n长记围炉红烛烧。琴也飘飘，歌也夭夭。恁将世事作闲抛，何处明朝，月满今宵。", "date": "2021-01-23T03:00", "id": 3, "type": "词"}
{"author": "道生", "title": "沁园春｜戊戌冬香草居围炉夜话", "content": "无隐一江按《龙榆生词谱》、《词林正韵》填写\n\n踏月何人，访戴而来？本是宿缘。看琴横竹影，溶溶月淡；梅斜书案，袅袅香残。煮酒当茶，裁诗为剑，意气相逢情万般。且随我，揽一襟风月，梦里贪欢。\n\n醒来往事如烟。历风雨、归来仍少年。愿胸中山水，风清尘垢；眉间豪气，雨洗阑珊。鹿隐青林，箫飞云鹤，唤我诗情邀月仙。还知否，恁傲梅逸雪，点染云天。", "date": "2021-01-23T04:00", "id": 4, "type": "词"}
{"author": "道生", "title": "沁园春·围炉诗社年会感怀", "content": "文/無隱一江\n\n闲话西窗，惯对浮生，又过一年。正冰弦邀月，踏歌回舞；琴诗佐酒，倚醉贪欢。笔短情长，风寒茶暖，且把新词谢旧颜。争知我，恁清宵归后，却又凭栏。\n\n曾经多少波澜。问镜里、初心还似前？叹功名富贵，皆成流水；是非成败，留待青山。世事无常，天行有道，一笑随他缺与圆。君何愿，待围炉煮雪，唱彻《阳关》。", "date": "2021-02-11T01:32", "id": 5, "type": "词"}
{"author": "道生", "title": "围炉诗社庚子年会感作", "content": "文/香草\n\n腊梅枝上晓寒生，暮里披霜细雨行。落叶飘零人易老，小舟摇曳意难平。愁来沽酒邀春暖，醉里簪花待日晴。今夜围炉辞旧岁，诗心不负启新程。", "date": "2021-02-11T02:00", "id": 6, "type": "律诗"}
{"author": "道生", "title": "如梦令", "content": "文/飞飞\n\n瓶有相思如故，岭上雪归寒雾。昨夜雨潺潺，疏影暗香何处？回顾，回顾。嗅得一春来路。", "date": "2021-02-11T03:00", "id": 7, "type": "词"}
{"author": "道生", "title": "诗社年会舞蹈有记", "content": "文/刀客\n\n风寒雪冷傲双梅，醉向琴头忆翠微。饮罢何须悲旧事，翩翩起舞凤凰飞。", "date": "2021-02-11T04:00", "id": 8, "type": "绝句"}
{"author": "道生", "title": "围炉诗社年会有感", "content": "文/千野\n\n农家一夜雨潺潺，凛冽西风小径寒。莫道诗心无处寄，梅花深处抱琴眠。", "date": "2021-02-11T05:00", "id": 9, "type": "绝句"}
{"author": "道生", "title": "围炉诗社篝火晚会", "content": "文/汉生 翕之\n\n一声箫管知何处，诗与梅花共雨愁。促膝围炉欢喜聚，我同虚拟作神游。", "date": "2021-02-11T06:00", "id": 10, "type": "绝句"}
{"author": "道生", "title": "沁园春｜诗社庚子年会戏作", "content": "文/永生\n\n岁暮怀归，雨洒孤村，滴损旧年。渐飘飘渺渺，云山隐迹；淋淋沥沥，寒水生烟。且唤诗朋，并邀仙侣，老院围炉笑醉颜。炉中炭，正红红火火，交映无眠。\n\n凭他多少波澜，但惜取、清欢在眼前：看一江千野，琴说梅鹤；三词蓝月，笛弄婵娟。快手书生，霜刀醉客，笑对人间小团圆。千年后，守一炉篝火，再续前缘。", "date": "2021-02-11T07:00", "id": 11, "type": "词"}
{"author": "道生", "title": "闻武汉新冠病毒扩散", "content": "永生\n\n年末妖灾至，人微性命轻。\n瘟神围楚地，疠疫出江城。\n亲友隔空见，归人罩面行。\n老饕贪口欲，万众作牺牲。‍", "date": "2021-03-30T01:00", "id": 12, "type": "律诗"}
{"author": "道生", "title": "题画扇", "content": "永生\n\n凭仗孤松下，徘徊不忍移。\n断云将雨去，流水向人迟。\n惨惨阴风起，潇潇暮雪随。\n谁当持此节，长揖汨罗诗。", "date": "2021-03-30T02:00", "id": 13, "type": "律诗"}
{"author": "道生", "title": "夜醉涂鸦，翌日卧于小庭用逸兄韵兼答所赠", "content": "永生\n\n春去浮光暖，庭空日正闲。\n兴来聊写影，无意自成仙。\n幻取非真象，纤毫隔大千。\n槐阴眠早夏，清梦到幽玄。", "date": "2021-03-30T03:00", "id": 14, "type": "律诗"}
{"author": "道生", "title": "客至", "content": "永生\n\n已歇黄梅雨，轻阴润燕帘。\n山风琴自响，江日酒新添。\n陋室将花扫，良宵为客淹。\n归时半弦月，荡漾夕桥间。", "date": "2021-03-30T04:00", "id": 15, "type": "律诗"}
{"author": "道生", "title": "山中论道", "content": "永生\n\n千古山中月，须臾一树松。\n紫霞连翠幕，绿酒坐熏风。\n影落泉溪寂，心归万籁空。\n幽斋谈妙理，清罄出林中。", "date": "2021-03-30T05:00", "id": 16, "type": "律诗"}
{"author": "道生", "title": "甘加秘境写生", "content": "永生\n\n\n山断孤城外，原平落日边。\n草披早秋雪，岩绕佛塔烟。\n秘境无人到，心弦有笔传。\n茫茫尘世外，对坐暂留连。", "date": "2021-03-30T06:00", "id": 17, "type": "律诗"}
{"author": "道生", "title": "听颐和社琴歌雅集感吟", "content": "永生\n\n寒夜清何处，泠然竹与松。\n素弦吟古调，冷月照长空。\n霜落千梅发，炉熏一室融。\n曲终群籁寂，默默挹高风。", "date": "2021-03-30T07:00", "id": 18, "type": "律诗"}
{"author": "道生", "title": "不如归去", "content": "永生\n\n耕云宜绝粒，种月恐遗寒。\n已怪归何晚，翻令客未安。\n疏花香素壁，菊影落冰弦。\n莫笑无机者，求闲亦甚难。", "date": "2021-03-30T08:00", "id": 19, "type": "律诗"}
{"author": "道生", "title": "庚子元日夜雨记事", "content": "永生\n\n元日风潇雨又寒，刷屏疠疫述悲欢。\n市廛寂寂千街冷，行客匆匆只影单。\n春晚笙歌春有泪，夜阑惶乱夜无眠。\n披衣援笔窗灯下，一缕新香见素兰。", "date": "2021-03-30T09:00", "id": 20, "type": "律诗"}
{"author": "道生", "title": "立春日锡婚纪念", "content": "永生\n\n无情流水送青春，满纸相思复与寻。\n双燕飞归双燕路，十年踪迹十年心。\n凭君濡沫寒灯夜，共我知音绿绮琴。\n浮世苍茫皆似梦，鸿泥暮雪念青衿。", "date": "2021-03-30T10:00", "id": 21, "type": "律诗"}
{"author": "道生", "title": "庚子春分后一日山中观星", "content": "永生\n\n西山落日半衔松，千嶂涛翻没晚空。\n天地不仁流翠黛，烟霞无意换青葱。\n一襟风露伤行客，满目星辰缈世雄。\n清梦放船同载酒，飘然一棹太虚中。", "date": "2021-03-30T11:00", "id": 22, "type": "律诗"}
{"author": "道生", "type": "律诗", "content": "永生\n\n山锁浓云一径开，此中堪醉折诗才。\n天边美酿如酥雨，石上玄松点墨苔。\n七窖红粮尝苦味，四渡赤水听惊雷。\n沧桑只对青山语，我欲乘舟把一杯。", "date": "2021-03-30T12:00", "id": 23, "title": "游茅台镇醉后即怀"}
{"author": "道生", "type": "律诗", "content": "永生\n\n雷破云开雨泄空，从来大道自然通。\n笔端起处书家意，胸里成时画境工。\n天上飞来孤峰翠，林间点出白鹅容。\n我来欲觅明真决，试把秋毫问苦功。", "date": "2021-03-30T13:00", "id": 24, "title": "听陈航教授讲课有感"}
{"author": "道生", "type": "律诗", "content": "永生\n\n又逢重五意如何，醒醉之间负恨多。\n汨水葬魂遗韵字，楚风落木渺悲歌。\n鬓斑常怕听鹈鴂，心赤犹思制芰荷。\n角黍堆盘何处奠，佩香泽畔问渔蓑。", "date": "2021-03-30T14:00", "id": 25, "title": "庚子端午"}
{"author": "道生", "type": "律诗", "content": "永生\n\n连日潺潺暑气冥，芭蕉梧竹共萧清。\n高荷却露香犹冷，疏叶投席影未明。 \n醉把功名浑作梦，携来笔墨总关情。\n凭窗无意耽忧乐，闲看江湖涨复平。", "date": "2021-03-30T15:00", "id": 26, "title": "仲夏听雨"}
{"author": "道生", "type": "律诗", "content": "永生\n\n金风不散暑伏天，竹扇贪凉爱暮蝉。\n良夜客来须把酒，白头花老莫凭栏。\n微闻断续清商弄，不觉媻娑玉漏残。\n万象盈虚皆幻有，云阶月地影阑干。", "date": "2021-03-30T16:00", "id": 27, "title": "立秋"}
{"author": "道生", "type": "律诗", "content": "永生\n\n庚子初秋，携内再游杜甫草堂，时成都连雨不休，归来客寓窗边听雨，有感于怀而得作此律。\n\n锦城秋早雨兼风，叶舞青黄浣水东。\n松石犹存花径老，烟云易换竹墙红。\n游人竟日如流水，寒士千年自转蓬。\n栏外独听萧瑟处，白鸥来复绕诗翁。", "date": "2021-03-30T17:00", "id": 28, "title": "谒杜甫草堂"}
{"author": "道生", "title": "随陈师甘南写生归途有感", "content": "永生\n\n身随铁轨入嵯峨，大壑荒天一瞬过。\n疑有秦关遗於野，惊看佛宇耸如波。\n坐中唯觉苍茫意，学后方知浅薄多。\n幸遇明师依正道，频将心曲细摩挲。", "date": "2021-03-30T18:00", "id": 29, "type": "律诗"}
{"author": "道生", "type": "律诗", "content": "永生\n\n朝辞渝北上彭州，快马轻车满目秋。\n白鹿水清堪涤笔，海窝夜静正倾瓯。\n百年修院观起落，一枕湔江共沉浮。\n愿以尺幅攀蜀道，巴山渝水唱不休。", "date": "2021-03-30T19:00", "id": 30, "title": "与师友赴彭州写生赠同道"}
{"author": "道生", "type": "律诗", "content": "永生\n\n云归雪霁冷烟平，万壑空林玉削成。\n晓日初闻樱放早，松风忽泻涧泉声。\n琴横雪幕冰弦涩，茶沸红炉况味清。\n愿效东坡观鹤舞，何妨吟啸且徐行。", "date": "2021-03-30T20:00", "id": 31, "title": "云龟山雪霁听香草弹《鹤舞洞天》"}
{"author": "道生", "type": "绝句", "content": "永生\n\n避疫城空景若摧，潇潇苦雨万山灰。\n春风何把归程误，且暂吹开两朵梅？", "date": "2031-03-30T01:30", "id": 32, "title": "题画梅"}
{"author": "道生", "type": "绝句", "content": "永生\n\n梅花非是俗人栽，点缀幽香领上开。\n一叶小舟如有意，与君和月棹船来。", "date": "2021-03-30T02:30", "id": 33, "title": "梅心幻月"}
{"author": "道生", "type": "绝句", "content": "永生\n\n庚子春，昨夜梦，余夜宿山中一草屋，时烟笼寒水，暮色四合，惟月明似盘，春林绰绰。隐约中见一老者，执仗躬身，长袍疏发，手持一鱼，长约尺余。缓移屐步，见而无语，遗我鱼后乃不知所踪。梦醒迟然，久不能忘，故吟此绝并画以记之。\n\n空山老树掩柴扉，水面浮云作雪飞。\n偶见孤僧依月影，持鱼向我竟何归。", "date": "2021-03-30T03:30", "id": 34, "title": "记梦"}
{"author": "道生", "type": "绝句", "content": "永生\n\n鸟归云静夜微明，篝火残时几点星。\n桃李春风君莫负，更和暮色坐闲庭。", "date": "2021-03-30T04:30", "id": 35, "title": "白云山居"}
{"author": "道生", "type": "绝句", "content": "永生\n\n青帝偏恩在物华，更留春色向山家。\n花青赭墨翻枯笔，寄与天边映晚霞。", "date": "2021-03-30T05:30", "id": 36, "title": "春郊写生"}
{"author": "道生", "title": "夜至茅台", "content": "永生\n\n受邀到贵州茅台为酒厂创作《茅台全景图》，一路山重水复，渐次幽深。到傍晚彩霞满天时入境，始觉酒香钻鼻，满街酱香……钟兄于赤水河边备酒款待，群山环抱，流水淙淙。是以杯酒酹江，至夜微醺。口占一绝记之：\n\n一程山水半城霞，路到茅台尽酒家。\n未驻车时人已醉，熏风染酱不须夸。", "date": "2021-03-30T06:30", "id": 37, "type": "绝句"}
{"author": "道生", "title": "夜归见月口吟", "content": "永生\n\n夜来风月为谁新，千里层云散玉尘。\n满院残香空落处，踏花犹有未眠人。", "date": "2021-03-30T07:30", "id": 38, "type": "绝句"}
{"author": "道生", "title": "云龟山写生", "content": "永生\n\n一片山川落眼中，写来难与古人同。\n万千烟雨随波去，点缀人家隐碧峰。", "date": "2021-03-30T08:30", "id": 39, "type": "绝句"}
{"author": "道生", "title": "夜雨行", "content": "永生 \n\n尘世何为悲歧路，滂沱一倾江连雾。\n百丈忽从平地起，溷杂熙攘皆不复。\n君不见，摇漾湘君风薮薮，夜深何处怨啼乌？\n君不见，挑灯还抱牛衣泣，明月曾几照当垆？\n飘渺巫山女，杳杳渔夫吟。\n白鸥远来迟，迢迢恋水云。\n浸野声空澹，长车潜太阴。\n何人独棹烟波里，万顷涵虚入鸣琴。\n风雨回旋行云住，金樽但觉有余音。\n客心霁，山月清。\n杯酒尽，指犹泠。\n古今若流水，寥落两三星。\n东方既白翻然笑，万类岑寂自飘零。", "date": "2021-03-30T01:40", "id": 40, "type": "词"}
{"author": "道生", "title": "出塞吟", "content": "永生\n\n中秋后二日过兰州车上口占\n\n一驿过一驿，高铁如星流。\n清晨发渝北，午及陇山头。\n陇水不可听，呜咽令人愁。\n横云南山断，雁叫塞上秋。\n塞草白无色，边云共客浮。\n今夜关山梦，冷月照吴钩。", "date": "2021-03-30T02:40", "id": 41, "type": "排律"}
{"author": "道生", "title": "【青玉案】庚子元夕寄前线战疫白衣", "content": "永生\n\n风归雪柳长空路。\n\n万门闭、佳期误。\n\n怎奈东君将我负。汉江花冷，神农草没。谁为长凝伫。\n\n去年今夜千灯舞。此刻星沉月迷雾。\n愿得春辉驱宿雨。尽收时疫，山川无恙。再结同心缕。", "date": "2021-03-30T03:40", "id": 42, "type": "词"}
{"author": "道生", "title": "【杏花天影】题画杏花仕女", "content": "永生\n\n暗云深染空街路。又况是、萧萧雪暮。\n\n一枝才见坠东风。冷露。乱红残，谁与护。\n\n春耽误，堪寻旧步。更记取、花间绘素。\n\n杏帘双燕不知愁。沐雨。剪轻丝，为谁舞。", "date": "2021-03-30T04:40", "id": 43, "type": "词"}
{"author": "道生", "type": "词", "content": "永生\n\n夜半村头人静，春深雨后花残。\n重回故土忆当年，山水依稀未变。\n犬吠因知非旧，蛙鸣还似从前。\n一场大梦在人间，四野星辰璀璨。", "date": "2021-03-30T05:40", "id": 44, "title": "【西江月】回乡夜记"}
{"author": "道生", "type": "词", "content": "永生\n\n庚子暮春，余客贵阳，为茅台镇酒厂作画，偷闲与钟兄同游百花湖。前夜梦东坡歌《水调》，今乘舟游湖，见碧波万顷，春山连翠，借钟兄竹箫遣兴，以和山间白鹭，又写山水二帧，忘机怀远，神思千里。有诗友逸兄赠诗问归，乃作此曲寄怀即景，兼答逸兄。是以世事艰难，乐游山水为慰云耳。\n\n薄雾笼千嶂，赤水去悠悠。不知万顷春酒，浇尽几多愁。\n一棹桃花深处，击退嶙峋石屿，沧浪送轻舟。\n玉管助清兴，白鹭起汀州。莫辞醉，歌渔父，典征裘。\n故乡归去千里，佳处任淹留。\n我欲挥将梦笔，君道文心难寄，山水自相酬。\n烟雨浮生尽，明月倚高楼。", "date": "2021-03-30T06:40", "id": 45, "title": "【水调歌头】游百花湖"}
{"author": "道生", "type": "词", "content": "永生\n\n人世作行旅，如梦度春秋。\n君看昨夜明月，今夕雨云稠。\n醉里诗朋问我，旧日初心负否？无语独凝眸。\n寂寂故乡路，衰草没村头。\n \n泥泞道，孤灯夜，几沉浮。\n一枝画笔，难写陶令斗米愁。\n莫怨姮娥冷眼，应笑痴人霜鬓，浊浪寄扁舟。\n风雨飘颻过，明月在高楼。", "date": "2021-03-30T07:40", "id": 46, "title": "【水调歌头】庚子中秋回乡遇雨答翕之兄"}
{"title": "【疏影】步姜夔韵赋梅", "author": "道生", "content": "永生\n\n伊人似玉。忆梦寒夜夜，香伴居宿。\n雨打芭蕉，帘卷孤灯，窗前怅望风竹。\n文君但与相如去，只镇日、琴横枝北。\n想那时、玉瘦花飞，翠袖也怜芳独。\n\n难忘中宵唤我，一枝雪里折，簪上鬟绿。\n忍抱牛衣，慢弄冰弦，伴我歌诗茅屋。\n沉吟梦枕听沙雨，又唱出、几声心曲。\n不负她、清影漂摇，写入素笺条幅。", "date": "2021-03-30T08:40", "id": 47, "type": "词"}
